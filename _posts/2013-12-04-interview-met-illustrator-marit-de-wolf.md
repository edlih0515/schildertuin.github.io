---
title: Interview met illustrator Marit de Wolf
author: redacteur
layout: post
permalink: /2013/12/interview-met-illustrator-marit-de-wolf/
categories:
  - illustraties
  - illustrator in beeld
  - inspiratie
tags:
  - collages
  - illustraties
  - illustrator
  - interview illustrator
  - Marit de Wolf
---
**De digitale collages van illustrator Marit de Wolf duiken regelmatig op ter illustratie van artikelen in bekende tijdschriften. Humor speelt een belangrijke rol in haar werk.**  
** Deze talentvolle en bevlogen illustrator maakte graag tijd vrij voor een interview op mijn weblog.**  
** Het verhaal van Marit geeft een inspirerend kijkje in het leven en werk van een illustrator.**

*tekst: Hilde Reurink*  
*illustraties: Marit de Wolf*

**<img class="alignright size-full wp-image-5004" title="zelfportret illustrator Marit de Wolf" src="/wordpress/wp-content/uploads/2013/12/zelfportretbijinterview.jpg" alt="zelfportret illustrator Marit de Wolf" width="350" height="350" />Marit, vertel eens iets over jezelf.**  
Mijn naam is Marit de Wolf, sinds 2000 ben ik werkzaam als zelfstandig illustrator bij mijn eigen bedrijf: de Wolf illustraties. Ik woon in Kampen, waar ik ook mijn studie aan de kunstacademie Constantijn Huygens volgde (het huidige Artez te Zwolle). Mijn werkplek is thuis op zolder en ik heb ook nog een atelier in Kampen dat ik deel met vriendin illustrator Nelleke Jager, samen zijn we atelier Nell en de Wolf en maken we allerlei hippe handgemaakte dingen op de naaimachine en hebben we een uitgebreide kaartencollectie.  
In 2006 heb ik mijn BIK certificaat gehaald (Beroepskunstenaar In de Klas) en geef ik naast mijn werk als illustrator kunstworkshops op diverse basisscholen en in bibliotheken. Ook geef ik illustratieworkshops namens de Fiep Westendorp Foundation op bijvoorbeeld bso&#8217;s en asielzoekerscentra.

**Wanneer besloot je illustrator te worden?<!--more-->**

  
Al in de brugklas wist ik dat ik een creatieve opleiding wilde volgen; ik zat toen altijd al te tekenen en te schilderen. Eerst wilde ik kunstschilder worden, maar omdat het mij toch wel heel moeilijk leek om vanuit het niets iets te maken heb ik voor de richting illustratie gekozen, dan heb je altijd een stuk tekst of een verhaal als uitgangspunt.

**Welk materiaal gebruik je om je illustraties te maken?**  
In het verleden werkte ik met papier, schaar, lijm en allerlei collagemateriaal, tegenwoordig vervaardig ik mijn werk volledig digitaal.

**Hoe zou je jouw stijl van illustreren omschrijven?**  
Mijn werk is helder van kleur, krachtig van vorm, sterk van inhoud, waardoor ik de kern van de tekst zo duidelijk mogelijk probeer over te brengen.  
Ik gebruik hiervoor een collage-achtige stijl, te herkennen aan fotografische elementen gecombineerd met kleurvlakken en patronen. Ook probeer ik waar het even kan humor in de illustratie te stoppen om de boodschap een extra lading mee te geven.

**Heb jij een eigen handschrift als illustrator? En is het een voordeel of juist een nadeel om een herkenbare tekenstijl te hebben?**  
Doordat ik al aardig wat jaartjes meedraai als illustrator heb ik zeker wel mijn eigen stijl/handschrift ontwikkeld. Aan de ene kant is dat een voordeel, omdat (potentiële) opdrachtgevers precies weten wat ze kunnen verwachten bij mij. Aan de andere kant is het voor mij persoonlijk ook wel eens een nadeel, omdat diezelfde opdrachtgevers denken dat wat je al hebt gedaan het enige is wat je kunt. Zo krijg ik vaak dezelfde soort onderwerpen te illustreren, meestal wat luchtiger van toon, terwijl ik ook best raad weet met wat zwaardere onderwerpen.

**Wat is volgens jou de functie van een illustratie?**  
Dat het werk iets toevoegt aan de tekst, waardoor mensen geprikkeld worden deze tekst te gaan lezen. Als je als illustrator de kern van die tekst weet te vangen in verrassend beeld, blijft de inhoud van de tekst de lezer beter bij. Het mooiste is als je kunt bereiken dat beeld en verhaal elkaar versterken.

**Werk je in opdracht?**  
In het verleden heb ik veel voor bekende bladen als Flair, Ouders van nu, J/M, Psychologie Magazine en Geldgids gewerkt. Ook heb ik een aantal educatieve uitgaves op mijn naam staan bij uitgeverij Malmberg. Nu doe ik veel voor de NCRV gids en Mezzo (landelijke vereniging voor mantelzorgers en vrijwillerszorg). Daarnaast geef ik veel workshops in opdracht van basisscholen en bibliotheken en namens de Fiep Westendorp Foundation.

**Wat was je allereerste illustratie-opdracht?**  
Voor het personeelsblad van Stichting Philadelphia Zorg mocht ik een aantal icoontjes maken bij de verschillende rubrieken van dat blad. Mijn buurmeisje in het studentenhuis waar ik toen woonde werkte daar als vormgever en heeft mij daar geïntroduceerd.

**Heb je zelf een voorkeur voor bepaalde opdrachtgevers of opdrachten?**  
Ik ben steeds meer bezig met hoe ik diepgang, inhoud en toegevoegde waarde met mijn werk kan bewerkstelligen. Teksten die écht ergens over gaan, onderwerpen die raken aan maatschappelijke problemen in de maatschappij vind ik een mooie uitdaging om mee aan de slag te gaan. Dit soort opdrachten vind ik bij Mezzo waar ik regelmatig voor illustreer. Ook de NCRV gids publiceert inhoudelijk sterke artikelen over bijvoorbeeld autisme of een interview met Kinderombudsman Marc Dullaert. Het mooiste is natuurlijk een combinatie van onderwerpen met diepgang en wat algemenere, luchtiger onderwerpen om het in balans te houden. Wat ik ook belangrijk vind is dat het contact met de opdrachtgever goed is en dat er wederzijdse waardering is.

<p style="text-align: center;">
  <img class="aligncenter size-full wp-image-5045" title="'Kleurrijk doorbreken' serie illustraties over de allochtone netwerkcoach die allochtone mantelzorger bijstaat - Mezzo" src="/wordpress/wp-content/uploads/2013/12/vierluik-kleurrijkdoorbreken.jpg" alt="'Kleurrijk doorbreken' serie illustraties over de allochtone netwerkcoach die allochtone mantelzorger bijstaat - Mezzo" width="450" height="450" />
</p>

**Hoe kom je aan nieuwe opdrachten?**  
Netwerken, bellen, op gesprek gaan en portfolio laten zien, nieuwe mogelijkheden aanboren, promotie met folder of digitale mailing.

**Maak je gebruik van social media om je eigen werk te promoten?**  
Ja. Ik zit veel op LinkedIn en Facebook.

**Kun je leven van je illustraties of heb je ook nog een andere baan ernaast?**  
Ik heb jarenlang een bijbaan gehad naast mijn illustratiewerk en sinds januari van dit jaar ben ik geheel zelfstandig geworden. Mijn werk als illustrator combineer ik met het geven van workshops, daardoor heb ik regelmatig opdrachten, maar het is geen vetpot.

**Hoe ziet een gemiddelde werkdag van jou eruit?**  
Ik ben veel op internet te vinden. Social media bijwerken, contacten leggen, contacten bijhouden. Meestal doe ik dat de hele ochtend. Na de lunch fiets ik naar mijn atelier en werk daar de hele middag aan nieuwe concepten voor mijn eigen werk of voor atelier Nell en de Wolf. Als ik een opdracht heb, ben ik aan het brainstormen, schetsen, ideeën verzinnen op papier. Na goedkeuring van de opdrachtgever ga ik digitaal aan de slag en werk de illustratie uit. Voor workshops ben ik de deur uit en werk op locatie (basisschool, bso, bibliotheek enz). Juist die afwisseling vind ik erg leuk.

**Wat zijn volgens jou belangrijke eigenschappen voor een illustrator?**  
Snel kunnen associëren op een tekst of verhaal, veel fantasie hebben en daarna je fantasie kunnen kanaliseren, goed kunnen communiceren, zowel in woord als in beeld, zakelijk durven zijn, vooruit kunnen denken op zakelijk gebied/ kansen kunnen zien.

<p style="text-align: center;">
  <img class="aligncenter size-full wp-image-5048" title=" 'Machtig en meelevend' over twee eeuwen koningshuis in Nederland" src="/wordpress/wp-content/uploads/2013/12/layoutkoningshuis.jpg" alt="illustratie Marit de Wolf bij artikel over twee eeuwen koningshuis in Nederland" width="450" height="274" />
</p>

**Ben je lid van een bond of vereniging voor illustratoren?**  
Ik ben lid van de netwerkgroep Z.I.N. (Zwols Illustratoren Netwerk), een besloten club waar we als collega illustratoren ervaringen en onderwerpen delen die met het vak van illustrator te maken hebben. Daarnaast ben ik al jaren lid van FNV Kiem. (vakbond voor beeldend kunstenaars en vormgevers).

**Op welke illustratie ben je zelf het meest trots en waarom?**  
In de dertien jaar dat ik nu bezig ben als illustrator heb ik heel veel werk gemaakt, dus best een lastige vraag. Bij veel eigen werk zie je later dingen die je nu toch weer anders zou willen doen, maar dat hou je toch wel, denk ik.  
Als ik dan toch een voorbeeld mag noemen: vorig jaar moest ik een illustratie maken bij een interview met Kinderombudsman Marc Dullaert, een opdracht van de NCRV gids. Het ging over de universele rechten van het kind. Een pittig onderwerp waar ik niet zomaar klaar mee was. Uiteindelijk heb ik een heel verstild beeld gemaakt waarin ik ook mijn eigen visie op het onderwerp laat zien. Het ultieme recht van een kind vind ik persoonlijk dat je überhaupt kind mág zijn, vandaar de schaduw van een spelend kind. Het meisje erboven laat echter iets heel anders zien, wat helaas vaak genoeg de harde realiteit is. In dit beeld vind ik dat alles heel mooi in evenwicht is. Met zo&#8217;n complex onderwerp ben je snel geneigd te veel te laten zien. In deze illustratie gaat het er om wat je juist niet ziet, maar wat er wel is. Omdat het mij bij zo&#8217;n lastig onderwerp toch gelukt is een illustratie te maken, voel ik mij wel trots, ja.

<p style="text-align: center;">
  <img class="aligncenter size-full wp-image-5043" title="illustratie van Marit de Wolf voor een artikel over kinderrechten in de NCRV gids" src="/wordpress/wp-content/uploads/2013/12/illustratie-kinderrechten.jpg" alt="meisje met vlieger, illustratie van Marit de Wolf voor een artikel over kinderrechten in de NCRV gids" width="550" height="489" />
</p>

**Welke andere illustratoren bewonder je?**  
Te veel om op te noemen! Kleine selectie: Op Behance.net (een site waar je je eigen online portfolio kunt aanmaken) volg ik onder andere Steve Simpson, een illustrator uit Ierland met jarenlange ervaring. Geweldig hoe hij digitaal en analoog werk combineert tot een kleurrijk evenwichtig geheel. Hij gebruikt ook vaak humor in zijn werk dat me aanspreekt. Ook Lisbeth Zwerger maakt prachtige kinderboek illustraties met mooie composities en geweldig kleurgebruik. Het werk van Wolf Erlbruch vind ik ook fantastisch. Hij was vooral tijdens mijn academietijd een grote inspiratiebron. Nederlandse illustratoren die ik goed vind: Thé Tjong Khing, Philip Hopman en Lieke van der Vorst. (www.liekeland.nl) En natuurlijk al mijn collega&#8217;s/vrienden van Z.I.N. (www.zwolsillustratorennetwerk.nl)!

**Waarin vind jij inspiratie?**  
Bovengenoemde illustratoren werken heel anders dan ikzelf en toch vind ik het zeer inspirerend om naar hun werk te kijken. Verder haal ik inspiratie uit fotografie, bijvoorbeeld foto&#8217;s van Paul den Hollander, Bruce Davidson en Anton Corbijn. Prachtige verstilde beelden en composities. Ook ben ik dol op mooie vormgeving van posters, boeken en bladen. De combinatie tekst en beeld blijft inspireren!

**Las je als kind graag boeken?**  
Ja, heerlijk om in een boek te verdwijnen! Meester Pompelmoes, Wiplala, Pinkeltje, Jip en Janneke, Otje, Pluk van de Petteflat en later al het werk van Roald Dahl.  
Ook had ik een aantal boekjes van Kleine Beer geïllustreerd door Maurice Sendak. Ik was zwaar gefascineerd door het plaatje waar kleine beer een stuk taart krijgt aangeboden van een mooie prinses. Bij Jip en Janneke vond ik het een beetje raar dat ze helemaal zwart waren en je nooit een vader of moeder getekend zag, herinner ik mij.

**Waar ben je op dit moment mee bezig?**  
Op dit moment kijk ik of mijn illustraties ook breder inzetbaar kunnen zijn dan alleen voor de bladenmarkt. Ik heb inmiddels contacten gelegd met diverse ontwerp-bureaus om te kijken of ik op die manier aan een ander type opdrachten kan komen. Ik geloof heel erg in de kracht van illustraties als middel om jezelf en je bedrijf te onderscheiden van de rest. Dus het inzetten van illustraties op websites, apps, nieuwsbrief, weblog, enz. Al die diverse mogelijkheden ben ik aan het onderzoeken. Ook heb ik een oud kinderboekproject, dat ik samen met mijn zus Minke jaren terug al ben begonnen, weer opgepakt: illustraties maken bij een verhaal dat zij heeft geschreven. Uiteindelijk is het blijven liggen en dat vinden we allebei zonde, dus we geven het nu een nieuwe kans!

<p style="text-align: center;">
  <a href="in o"><img class="aligncenter size-full wp-image-5050" title="schetsboekomslag kinderboek illustratie Marit de Wolf" src="/wordpress/wp-content/uploads/2013/12/schetsboekomslag.jpg" alt="schetsboekomslag kinderboek illustratie Marit de Wolf" width="550" height="413" /></a>
</p>

**Heb je een tip voor mensen die ook graag illustrator willen worden?**  
Probeer te focussen op waar jij goed in bent. Eerder dacht ik altijd dat het goed was om zoveel mogelijk verschillende dingen te kunnen en aan te bieden. Ik ben er achter gekomen dat dit juist heel verwarrend werkt voor een opdrachtgever en dat je veel duidelijker overkomt als je één duidelijke richting en focus hebt in je werk, dat waar je écht het beste in bent. En volhouden hè, het gaat allemaal niet vanzelf, je moet echt een lange adem hebben om iets op te kunnen bouwen als illustrator.

**Wat wil je als illustrator nog bereiken?**  
Ik zou heel graag nog eens iets voor het blad Flow willen maken, juist omdat dit blad het belang van mooie illustraties en ontwerpen inziet. Ze besteden daar heel veel aandacht en zorg aan. Daarnaast hebben ze ook inhoudelijk sterke artikelen. Prachtig blad dat echt ergens over gaat!  
Ooit begon ik als illustrator met het idee om prentenboeken te gaan maken. Het is met mijn werk de redactionele kant op gegaan, wat ik heel leuk en interessant vind, maarrrr het blijft kriebelen! Een eigen prentenboek in de winkel; het lijkt me geweldig!

**Waar kunnen mensen jouw werk bekijken op internet?**  
Mijn eigen website: <a title="website van illustrator Marit de Wolf" href="http://www.dewolfillustraties.nl/" target="_blank">Marit de Wolf illustraties</a>  
Mijn meest actuele werk vind je op <a title="Marit de Wolf op Behance" href="http://www.behance.net/dewolfillustraties" target="_blank">Behance</a>

*Lees ook de andere <a title="Interviews met illustratoren" href="/wordpress/interviews-met-illustratoren/" target="_blank">interviews met illustratoren</a>!*

<img class="aligncenter size-full wp-image-5053" src="/wordpress/wp-content/uploads/2013/12/kijkinziel.jpg" alt="'Kijk in de ziel', illustratie van Marit de Wolf" width="550" height="417" />
