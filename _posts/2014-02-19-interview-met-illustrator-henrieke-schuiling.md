---
title: Interview met illustrator Henrieke Schuiling
author: redacteur
layout: post
permalink: /2014/02/interview-met-illustrator-henrieke-schuiling/
categories:
  - illustraties
  - illustrator in beeld
  - inspiratie
tags:
  - Greet Hofmans affaire app
  - Henrieke Schuiling
  - illustraties
  - illustrator
  - inspiratie
  - tips illustrator worden
---
**Geïllustreerde recepten, redactionele illustraties, apps, animaties. Het werk van illustrator Henrieke Schuiling is zeer divers. Zij schuwt gevoelige onderwerpen niet. Deze student illustratie vertelt in onderstaand interview o.a. hoe ze werkt en waarin ze inspiratie vindt.**

*tekst: Hilde Reurink*  
* illustraties: Henrieke Schuiling  
*

**Hoi Henrieke, vertel eens iets over jezelf.**  
<img class="alignleft  wp-image-5843" title="zelfportret van illustrator Henrieke Schuiling" src="http://www.schildertuin.nl/wordpress/wp-content/uploads/2014/02/portret.jpg" alt="zelfportret van illustrator Henrieke Schuiling" width="315" height="392" />Ik ben Henrieke Schuiling (22) en ik woon op kamers in Zwolle. Momenteel zit ik in het laatste jaar van de studie illustratie aan de ArtEZ Hogeschool voor de Kunsten te Zwolle. Op deze school ben ik in feite bezig om van mijn hobby mijn beroep te maken.  
Als illustrator werk ik erg divers, ik gebruik zoveel mogelijk verschillende materialen en richt me op meerdere disciplines binnen de illustratiewereld. Toch maak ik het liefst prentenboeken, bij voorkeur met gevoelige onderwerpen, zoals pesten, een echtscheiding of zelfs seksueel misbruik.

&nbsp;

**Wanneer besloot je illustrator te worden?<!--more-->**

  
Knutselen was altijd al mijn grootste hobby, maar ik wist niet dat je hier ook je beroep van kon maken. Bij de profielkeuze in de derde klas van het Atheneum wist ik dat ik naar de Kunstacademie wilde en illustratie leek me het interessantst, omdat je hierin alle kunstdisciplines kunt combineren.

**Welk materiaal gebruik je om je illustraties te maken?**  
Mijn materiaalkeuze is erg divers. Voor iedere illustratie kies ik het materiaal dat het beeld versterkt. Dat wil zeggen dat ik teken, schilder, animeer, collageer, borduur, naai et cetera. Ik hou van deze diversiteit omdat ik mezelf graag steeds wil vernieuwen.

**Hoe zou je jouw stijl van illustreren omschrijven?**  
<img class="alignright size-full wp-image-5850" title="kokkerellen, illustratie van Henrieke Schuiling" src="http://www.schildertuin.nl/wordpress/wp-content/uploads/2014/02/koken.jpg" alt="kokkerellen, illustratie van Henrieke Schuiling" width="400" height="495" />Het kenmerkende materiaalgebruik en de gevoelige manier van tekenen. Omdat ik veel verschillende materialen gebruik, heb ik niet een bepaalde stijl.

**Vind je het een voordeel of juist een nadeel om als illustrator een herkenbare tekenstijl te hebben?**  
Iedereen heeft een eigen handschrift, maar binnen dit handschrift kun je nog enorm variëren. Deze variatie is volgens mij erg belangrijk, omdat het handig is om verschillende dingen te kunnen. Als je dat niet kunt wordt jouw handschrift een soort trucje, vrees ik, waardoor je telkens in herhaling valt.

**Wat is volgens jou de functie van een illustratie?**  
Illustratie heeft vele doelen. Redactionele illustraties moeten de tekst verduidelijken, verbreden en verdiepen. In deze illustraties zit vaak een mening en/of gevoel en deze beelden laten mensen nadenken. Prentenboekillustraties zorgen voor het vergroten van de verbeelding en vertellen meer dan de tekst alleen. Illustratie kan ook functioneren als decoratie, bijvoorbeeld op ansichtkaarten, maar ook dan vind ik dat de illustratie een verhaal moet hebben.

**Je zit nu nog op school, maar welke opdrachten hebben jouw voorkeur als je straks als illustrator aan de slag gaat?**  
Het allerliefste wil ik prentenboeken illustreren, omdat ik graag voor kinderen werk. Kinderen hebben nog een grote fantasie, daarom kun je de meest gekke dingen maken.

**Maak je gebruik van social media om je eigen werk te promoten?**  
Ik heb een <a title="Facebookpagina van illustrator Henrieke Schuiling" href="https://www.facebook.com/henriekeschuilingillustraties" target="_blank">Facebookpagina</a>, op deze manier bereik je snel mensen, mits je je pagina goed onderhoudt.

**Hoe ziet een gemiddelde werkdag van jou eruit?**  
Nu ik in het laatste jaar van de academie zit, hebben we geen lessen meer. We werken aan onze scriptie, stages en het vrije werk. We hebben wel een atelier op de academie waar we de hele dag kunnen werken en onze spullen kunnen laten liggen. Meestal ben ik hier rond negen uur ’s ochtends en werk ik de hele dag door. Op school ben ik vaak bezig met mijn beeldende werk, als ik iets op de computer moet bewerken doe ik dat meestal ’s avonds thuis. In het weekend werk ik vaak aan mijn scriptie.

**Wat zijn volgens jou belangrijke eigenschappen voor een illustrator?**  
Een illustrator moet kunnen afbeelden, maar vooral ook dingen aan de verbeelding overlaten. Een illustrator moet mensen aanzetten tot nadenken met zijn beelden. Daarnaast moet een illustrator een verhaal kunnen vertellen met alleen beeld.

**Op welke illustratie ben je zelf het meest trots en waarom?**  
Ik ben op dit moment bezig met een app voor de iPad over de Greet Hofmans affaire. Dit is op papier een 7 meter lange leporello en daar ben ik trots op omdat ik een mooi kleurenpalet heb gebruikt. Daarnaast heb ik veel portretten geschilderd en ik wist eigenlijk niet dat ik dit goed kon. Het beeld heeft me erg verrast!

<p style="text-align: center;">
  <img class="aligncenter size-full wp-image-5844" title="app over de Greet Hofmans affaire, illustratie van Henrieke Schuiling" src="http://www.schildertuin.nl/wordpress/wp-content/uploads/2014/02/Hofmans-affaire1.jpg" alt="app over de Greet Hofmans affaire, illustratie van Henrieke Schuiling" width="550" height="198" /><img class="aligncenter size-full wp-image-5845" title="app over de Greet Hofmans affaire, illustratie van Henrieke Schuiling" src="http://www.schildertuin.nl/wordpress/wp-content/uploads/2014/02/Hofmans-affaire2.jpg" alt="app over de Greet Hofmans affaire, illustratie van Henrieke Schuiling" width="550" height="195" />
</p>

**Welke andere illustratoren bewonder je?**  
Qua kinderboekillustratoren bewonder ik <a title="website van illustrator Eric Carle" href="http://www.eric-carle.com/home.html" target="_blank">Eric Carle</a>, met zijn papierknipsels maakt hij prachtige beelden. De kleuren zijn heel helder en hij gebruikt veel structuren. Daarnaast hou ik erg van het werk van <a title="website van illustrator Fleur van der Weel" href="http://www.fleurvanderweel.com/" target="_blank">Fleur van der Weel</a>. Ook zij gebruikt veel structuren door te krassen in lagen verf. <a title="Fiep Westendorp illustrations website" href="http://www.fiepwestendorp.nl/fiepamsterdam/" target="_blank">Fiep Westendorp</a> is natuurlijk ook favoriet, met haar enorme hoeveelheid aan prachtige tekeningen. Het werk van <a title="website van illustrator Lieke van der Vorst" href="http://www.liekeland.nl/" target="_blank">Lieke van der Vorst</a>, redactioneel illustrator, vind ik ook erg mooi. Haar werk is niet heel verhalend, maar ze maakt vooral mooie tekeningen waar je lang naar kunt kijken.

**<img class="alignleft size-full wp-image-5852" title="mixed media illustratie van Henrieke Schuiling met waterkoker" src="http://www.schildertuin.nl/wordpress/wp-content/uploads/2014/02/waterkoker.jpg" alt="mixed media illustratie van Henrieke Schuiling met waterkoker" width="350" height="369" />Waarin vind jij inspiratie?**  
Meestal vind ik mijn inspiratie gewoon om me heen, dan hoor ik een verhaal en denk ik “Hey! Daar kan ik wat mee”. Maar ik blader ook door kunstboeken en dan raak ik meer geïnspireerd door de techniek en dan ga ik dat ook uitproberen.

**Las je als kind graag boeken?**  
Ja, ontzettend graag. Mijn favorieten waren de boeken *Rupsje Nooitgenoeg*, *Over een kleine mol die wil weten wie er op zijn kop gepoept heeft* en het werk van Annie M.G. Schmidt en Fiep Westendorp.

**Waar ben je op dit moment mee bezig?**  
Momenteel ben ik bezig met de eerder genoemde app over de Greet Hofmans affaire. Daarnaast werk ik aan een verhaal over mijn oma’s moeder. Dit wordt waarschijnlijk een film, waarin stopmotion wordt gecombineerd met acteren.

**Heb je een tip voor mensen die ook graag illustrator willen worden?**  
Als je illustrator wilt worden moet je je realiseren dat je erg hard moet werken, ik merk dit op de academie en waarschijnlijk realiseer ik me nog niet genoeg dat ik ná de academie nog veel harder moet werken om brood op de plank te krijgen. Daarnaast moet je heel veel uitproberen en het allerbelangrijkste: je moet het heel graag willen! Alleen dán maak je van je grootste passie je beroep.

**Wat wil je als illustrator nog bereiken?**  
Ik ben eigenlijk nog niet begonnen, dus de wereld ligt nog voor me open. Maar mijn grootste wens is om een prachtig prentenboek te kunnen maken dat ook uitgegeven wordt.

**Waar kunnen mensen jouw werk bekijken op internet?**  
Mijn werk is te vinden op mijn website <a title="website van illustrator Henrieke Schuiling" href="http://www.henriekeschuiling.nl/" target="_blank">henriekeschuiling.nl</a>

*Lees ook de andere <a title="Interviews met illustratoren" href="http://www.schildertuin.nl/wordpress/interviews-met-illustratoren/" target="_blank">interviews met illustratoren</a>!*

<p style="text-align: center;">
  <img class="aligncenter size-full wp-image-5847" title="Sinds kort heb ik van alles 2, verhaal over het wonen op twee verschillende plekken en de nare dingen die hierbij komen kijken" src="http://www.schildertuin.nl/wordpress/wp-content/uploads/2014/02/schaduw.jpg" alt="sinds kort heb ik van alles 2, illustratie van Henrieke Schuiling" width="550" height="389" />
</p>